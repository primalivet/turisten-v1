---
layout: post
title: Dålig dag
author: linn
categories:
  - sydkorea
---

Nej, alltså inte jag, jag har en ganska bra dag, sitter på kafé och pluggar, men min professor däremot, han hade minsann ingen bra dag. Om man säger att han vaknade på fel sida så är man inte ens ett dugg nära sanningen. Fina elever väntade tålmodigt i klassrummet där lektionen skulle hållas klockan 12:00, i vanlig ordning sitter vi och småpratar lite och klockan hinner blir 12:05 innan professorn ankommer. Han går fram till podiet och börjar plocka fram sina saker, vi pratar på så länge, och efter ca 45 sekunder får han ett totalt psykbryt och börjar skälla ut oss efter noter. Vi förstår naturligtvis ingenting, men professorn försäkrar oss om att han aldrig tidigare i sitt yrkesliv varit med om något liknande, vi är otacksamma, respektlösa idioter som han inte vill ha något med att göra. Efter ytterligare 30 sekunder av gräsliga personangrepp och elaka kommentarer sätter han igång med power-pointen och går igenom hela presentationen på 7 minuter för att sedan packa ihop sina saker och lämna klassrummet.

Det var nog ingen som riktigt förstod vad vi varit med om, men efter 2 minuters diskussion om huruvida vi verkligen hade betett oss felaktigt eller inte så kom vi överens om att professorn nog verkligen hade en dålig dag.

Just i den stunden när jag satt där tyst som en mus och lät mig bli utskälld av en man som doktorerat i internationella relationer och därmed borde vara ytterst medveten om hur mycket han i denna stund utnyttjar sin hierarkiska maktposition för att felaktigt anklaga mig för att inte ha anpassat mig till “the codes of conduct” i det koreanska samhället så kände jag verkligen att jag tar för givet jämnlikheten i min svenska studiemiljö. Att kunna stå som nästintill jämlik elev-lärare och tillsammans utvärdera och kritisera det system som ligger till grund för min utbildning och dennes arbetsplats är, tror jag, en grundpelare för ett lyckat skolsystem. I Sverige hade jag ställt mig upp och protesterat mot det sätt som professorn i det här fallet behandlar de elever som faktiskt betalar hans räkningar, med i Korea sitter jag tyst som en mus, rädd för att kritisera beteendet hos den man som läser mina tentor och sätter mitt slutbetyg.

Yonsei University är koreas ledande universitet som många koreaner bara kan drömma om att få gå på. Det är en fantastisk möjlighet och erfarenhet för mig att få gå här och jag ångar inte för en sekund att jag åkte hit, men dagar som denna längtar man väldigt mycket efter saker som annars tar för givet, här är min lista:

* Det svenska skolsystemet
* Pesto
* Fetaost
* Bra rödvin
* Creme Fraiche
* Kläder och skor i min storlek
* Frisk luft, träd och blommor
* Sekelskiftes-arkitektur
* Svart bryggkaffe